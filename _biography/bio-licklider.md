## Σύντομη βιογραφία του J. C. R. Licklider

Ο Joseph Carl Robnett Licklider, Αμερικανός ψυχολόγος και επιστήμονας υπολογιστών, είναι ένας από τους πρώτους που προέβλεψαν τη μοντέρνα μορφή της διαδραστικής χρήσης υπολογιστών και την εφαρμογή της σε όλο το φάσμα των δραστηριοτήτων μεταξύ ανθρώπου - υπολογιστή. Για το λόγο αυτό θεωρείται μια από τις σημαντικότερες προσωπικότητες της επιστήμης υπολογιστών και γενικότερα της ιστορίας των υπολογιστών.

Είναι επίσης πρωτοπόρος του ίντερνετ, καθώς όραμα του ήταν ένα παγκόσμιο δίκτυο συνδεδεμένων υπολογιστών πολύ πριν αυτό κατασκευαστεί και πάρει τη μορφή που γνωρίζουμε σήμερα για τον παγκόσμιο ιστό. Εκτός από όραμα, φρόντισε μέσω χρηματοδότησης της έρευνας πάνω σε αυτό το πεδίο να βάλει τις βάσεις γι αυτό που ακολούθησε. Η έρευνα αυτή οδήγησε στη δημιουργία του δικτύου ARPANet, που είναι ο άμεσος προκάτοχος του ίντερνετ, όπως και σε ανακαλύψεις σχετικά με αυτό που σήμερα ονομάζεται κανονική γραφική διεπαφή χρήστη.

Η κληρονομιά που άφησε ο J. C. R. Licklider στην επιστήμη των υπολογιστών με την πρόοδο του ίντερνετ και της διάδρασης είναι αδιαμφισβήτητη. Το έργο του επηρέασε τους επιστήμονες που ακολούθησαν, με χαρακτηριστικό παράδειγμα τα λόγια του Robert Taylor, ιδρυτή του εργαστηρίου επιστήμης υπολογιστών της Xerox PARC, που σημειώνει ότι “τα περισσότερα από τα σημαντικά βήματα προόδου στην τεχνολογία των υπολογιστών, συμπεριλαμβανομένης και της δουλειάς της ομάδας μου στο Xerox PARC, ήταν απλά προεκτάσεις του οράματος του J. C. R. Licklider. Δεν ήταν πραγματικά νέα οράματα. Έτσι αυτός ήταν ο πατέρας όλων τους”.
